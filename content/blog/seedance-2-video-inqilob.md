---
title: "Bitta prompt yozdim. 15 soniyalik video tayyor."
date: 2026-02-24
tags: ["AI", "video-generation", "seedance", "ByteDance"]
description: "Seedance 2.0 — ByteDance ning video generatsiya modeli. Ovoz, harakat, kamera. Hammasi bitta promptdan. Sinab ko'rdim."
draft: false
---

Hafta boshida Seedance 2.0 chiqqanini ko'rdim. "Yana bitta video generator" deb o'yladim. Keyin birinchi promptni yozdim. 40 soniya kutdim. Natijani ko'rib, yana 4 ta prompt yozdim. Keyin yana 5 ta.

Nimaga? Chunki video bilan birga ovoz ham chiqdi. Buni oldin ko'rmagan edim.

## Seedance 2.0 nima?

ByteDance (TikTok yaratuvchilari) ning Seed jamoasi 2026 yil 12 fevralda chiqardi. Xabar tez tarqaldi — [TechCrunch](https://techcrunch.com/2026/02/15/hollywood-isnt-happy-about-the-new-seedance-2-0-video-generator/) va [CNN](https://edition.cnn.com/2026/02/20/china/china-ai-seedance-intl-hnk-dst) bir haftada maqola yozdi.

Oddiy qilib aytsam og'alar: siz matn yozasiz, model video va ovoz generatsiya qiladi — bir vaqtda, bitta promptdan. Lip-sync, fon musiqasi, atmosfera ovozlari. Hammasi bitta so'rovdan.

Oldingi video generatorlardan farqi:

```
Oldingi modellar:                Seedance 2.0:

Prompt → Video generatsiya       Prompt → Video + Audio
       → Alohida audio qo'sh           bir vaqtda generatsiya
       → Lip-sync qo'sh
       → Fon ovozi qo'sh        12 ta fayl yuklash mumkin:
       → Birlashtir              9 rasm + 3 video + 3 audio

Natija: 4-5 bosqich             Natija: 1 bosqich
Vaqt: soatlab                   Vaqt: 40-60 soniya
```

Asosiy gap — **nativ audio**. Boshqa modellar avval video qiladi, keyin ovozni alohida qo'shadi. Seedance ikkalasini bitta neural network ichida bir vaqtda generatsiya qiladi. Arxitektura Dual-Branch deyiladi — bitta transformer video uchun, bitta audio uchun, ular o'zaro sinxronlashadi. Shuning uchun lab harakati va ovoz mos tushadi.

## Texnik jihatdan nima qila oladi?

| Xususiyat | Qiymati |
|-----------|---------|
| Razreshenie | 1080p (bepul 720p) |
| Davomiylik | 4-15 soniya |
| FPS | 24-60 (60 fps pullik) |
| Audio | Stereo, nativ generatsiya |
| Lip-sync | 8+ til (ingliz, xitoy, yapon, koreys...) |
| Input turlari | Matn, rasm, video, audio |

Kamera boshqaruvi ham bor: dolly, tracking, crane, handheld effektlar. Bularni promptda yozasiz yoki video referens berasiz — `@Video1 for camera movement` deb yozsangiz, model o'sha videodagi kamera harakatini takrorlaydi.

## Men nima sinab ko'rdim

Dreamina platformasida (dreamina.capcut.com) ro'yxatdan o'tdim. VPN shart emas, oddiy email bilan kirish mumkin. Kunlik bepul kreditlar beriladi.

Birinchi promptim: "A man walking in a rainy city at night, neon lights reflecting on wet streets." 40 soniya kutdim. Natija — 10 soniyalik video, yomg'ir ovozi bilan. Tomchilar ko'chaga tushishi, neon nurlarining akslanishi — hammasi bir promptdan.

Ikkinchi promptda rasm yukladim va `@Image1 as the first frame` deb yozdim. Model rasmni animatsiya qildi. Uchinchisida kamera harakatini so'radim — "slow dolly forward through a forest." Natija yaxshi chiqdi, kamera harakati silliq edi.

Eng ko'p hayratga solgan narsa — audio. "A woman speaking in a cafe, soft jazz in background" deb yozganimda, model ayol gapirishi, fonda jazz va stakan ovozini generatsiya qildi. Lip-sync ishlamoqda. Men Kling va Runway da bunday natija ololmagan edim — ularda audio alohida qo'shish kerak.

Lekin muvaffaqiyatsiz promptlar ham bo'ldi. Menimcha, 10 ta promptdan 2-3 tasi kutilgan natijani bermadi. Qo'l harakatlari ba'zan g'alati chiqdi. Ekrandagi matn har safar buzildi. Va muhim narsa — promptni tartibsiz yozsangiz, natija ham tartibsiz chiqadi. "Subject → Action → Camera → Scene" formatida yozganimda sifat keskin oshdi.

## Raqobatchilar bilan solishtirish

Hozir bozorda bir nechta kuchli model bor. Seedance yagona emas, lekin o'ziga xos joyi bor:

| Model | Audio | Maks. davomiylik | Kuchli tomoni |
|-------|-------|-------------------|---------------|
| **Seedance 2.0** | Nativ | 15 sek | Audio + video birgalikda |
| **Kling 3.0** | Yo'q | 15 sek | Visual sifat, 4K |
| **Sora 2** | Yo'q | 25 sek | Fizika, uzun videolar |
| **Runway Gen-4** | Yo'q | Qisqa | API ekosistema |
| **Veo 3.1** | Bor | Qisqa | Google ekosistemasi |

Seedance ning ustunligi — nativ audio va multimodal input. 12 ta fayl yuklash, har biriga `@tag` berish mumkin. Menimcha, bu "yoz va umid qil" usulidan "ko'rsat va aniqla" usuliga o'tish.

Kling 3.0 vizual sifatda ustun — 4K va 60fps. Sora 2 uzunroq video qila oladi — 25 soniya. Runway professional API bilan kuchli. Lekin nativ audio hozircha faqat Seedance da bor.

## Narxlar

| Tarif | Narxi | Nimalar kiradi |
|-------|-------|----------------|
| Bepul | $0 | Kunlik kreditlar, 720p, watermark |
| Basic | $18/oy | 2,700 kredit, 1080p, 60fps, lip-sync |
| Standard | $42/oy | 10,800 kredit |
| Advanced | $84/oy | 29,700 kredit |

Bepul versiyada kuniga bir nechta video generatsiya qilish uchun yetadi. Jiddiy ish uchun Basic kerak.

API hali chiqmagan. ByteDance copyright muammolari tufayli kechiktirdi — foydalanuvchilar Spider-Man va Baby Yoda generatsiya qilishgan, [Hollywood norozilik bildirgan](https://techcrunch.com/2026/02/15/hollywood-isnt-happy-about-the-new-seedance-2-0-video-generator/). Disney buni "virtual o'g'irlik" deb atadi. Natijada yuz klonlash va ovoz klonlash funksiyalari o'chirildi.

## Kamchiliklari

1. **15 soniya limit.** Uzun video uchun bo'laklarni birlashtirish kerak. Sora 2 da 25 soniya.
2. **Qo'l va barmoqlar.** Yaqin planlarda g'alati chiqadi. Bu barcha video generatorlarning muammosi.
3. **Matn generatsiyasi.** Ekrandagi yozuvlar buziladi. Deyarli har doim.
4. **Pik soatlarda navbat.** Ba'zan 1 soatdan ko'p kutish. Ertalab ishlatish tezroq.
5. **Strukturalangan prompt shart.** Tartibsiz yozsangiz, natija oldindan aytib bo'lmaydi.
6. **7 dan ko'p referens** — sifat tushadi. 10-12 ta yuklash mumkin, lekin 6-7 tasi optimal.

## Qanday foydalanish kerak

[Dreamina](https://dreamina.capcut.com) ga kirasiz. Email bilan ro'yxatdan o'tasiz. Bepul kreditlar beriladi.

Prompt yozishda shu tartibga amal qiling:

```
Subject  →  Kim yoki nima haqida
Action   →  Nima qilyapti
Camera   →  Kamera qanday harakatlanadi
Scene    →  Qayerda, qanday muhit
Audio    →  Qanday ovoz bo'lishi kerak
```

Masalan: "A young chef cooking pasta in a bright kitchen, camera slowly panning right, sizzling sounds and soft background music."

Rasm yuklasangiz — `@Image1 as the first frame`. Video referens uchun — `@Video1 for camera movement`. Audio uchun — `@Audio1 as background music`.

## Xulosa

Seedance 2.0 birinchi bo'lib audio va video ni birga generatsiya qilgan model. Oldin 4-5 bosqichda qiladigan ishni bitta promptda qilish mumkin.

Mukammal emas. 15 soniya limit, qo'llar g'alati, matn buziladi. Lekin men o'nlab prompt sinab ko'rdim va ko'pchiligi yaxshi natija berdi. Har bir natijada ovoz bor edi — buni hozircha boshqa generatorlar qila olmaydi.

Video kontent bilan ishlasangiz — sinab ko'ring. Bepul tier yetarli tushunish uchun.
